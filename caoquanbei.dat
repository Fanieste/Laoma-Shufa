君讳全字景完敦煌
效穀人也其先盖周
之冑武王秉乾之机
翦伐殷商既定尔勋
福禄攸同封弟叔振
鐸於曹国因氏焉秦
汉之际曹参夹辅王
室世宗廓土斥竟子
孙迁於雍州之郊分
止右扶风或在安定
或处武都或居陇西
或家敦煌枝分叶布
所在為雄君高祖父
敏举孝廉武威长史
巴郡朐忍令张掖居
延都尉曾祖父述孝
廉謁者金城长史夏
阳令蜀郡西部都尉
祖父凤孝廉张掖属
国都尉丞右扶风隃
糜侯相金城西部都
尉北地太守父琫少
贯名州郡不幸早世
是以位不副德君童
齔好学甄极瑟纬无
文不综贤孝之性根
生於心收养季祖母
供事继母先意承志
存亡之敬礼无遗闕
是以乡人為之谚曰
重亲致欢曹景完易
世载德不陨其名及
其从攻清拟夷齐直
慕史鱼历郡右职上
计掾史仍辟凉州常
為治中别驾纪纲万
里朱紫不谬出典诸
郡弹枉纠邪贪暴洗
心同僚服德远近惮
威建寧二年举孝廉
除郎中拜西域戊部
司马时疏勒国王和
德弒父篡位不供职
贡君兴师征讨有吮
脓之仁分醪之惠攻
城野战谋若涌泉威
牟诸賁和德面缚归
死还师振旅诸国礼
遗且二百万悉以簿
官迁右扶风槐里令
遭同產弟忧弃官续
遇禁网潜隐家巷七
年光和六年复举孝
廉七年叁月除郎中
拜酒泉禄福长妖贼
张角起兵幽冀兗豫
荆杨同时并动而县
民郭家等复造逆乱
燔烧城寺万民骚扰
人怀不安叁郡告急
羽檄仍至於时圣主
諮諏群僚咸曰君哉
转拜郃阳令收合餘
烬芟夷残迸绝其本
根遂访故老商量俊
艾王敞王毕等恤民
之要存慰高年抚育
鰥寡以家钱糴米粟
赐癃盲大女桃妃等
合匕首药神明膏亲
至离亭部吏王宰程
横等赋与有疾者咸
蒙瘳悛惠政之流甚
於置邮百姓繈负反
者如云戢治墙屋市
肆列陈风雨时节岁
获丰年农夫织妇百
工戴恩县前以河平
元年遭白茅谷水灾
害退於戌亥之间兴
造城郭是后旧姓及
修身之士官位不登
君乃閔縉绅之徒不
济开南寺门承望华
岳乡明而治庶使学
者李儒欒规程寅等
各获人爵之报廓广
听事官舍廷曹廊閤
升降揖让朝覲之阶
费不出民役不干时
门下掾王敞录事掾
王毕主簿王历户曹
掾秦尚功曹史王顓
等嘉慕奚斯考甫之
美乃共刊石纪功其
辞曰懿明后德义章
贡王廷征鬼方威布
烈安殊荒还师旅临
槐里感孔怀赴丧纪
嗟逆贼燔城市特受
命理残圯芟不臣寧
黔首缮官寺开南门
闕嵯峨望华山乡明
治惠沾渥吏乐政民
给足君高升极鼎足
中平二年十月丙辰
造
